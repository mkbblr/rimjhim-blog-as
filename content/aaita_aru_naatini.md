---
title:		"খটাসুৰ নাতিনীয়েক আৰু আজলী বুঢ়ীমাক!"
date:		2018-04-04 01:28:00
updated:	2018-04-05 08:49:23
tags: 	    Story
intro:      "পিৰাখন পাৰি ৰ'দতে বহি থকা ৮৮ বছৰীয়া আইতাকে নাতিনীয়েকক মাতি আছে।"
blogger:	https://rimjhimborthakur.blogspot.com/2018/04/blog-post.html
---

## খটাসুৰ নাতিনীয়েক আৰু আজলী বুঢ়ীমাক!

আইতা: আইজেনি, আইজেনি অ' এইটে আহচোন

(আইতাই নাতিনীয়েক আইজনীক মাতিছে। আইতাকৰ মুখত আইজনীটো আইজেনি হৈ যায়।) পিৰাখন পাৰি ৰ'দতে বহি থকা ৮৮ বছৰীয়া আইতাকে নাতিনীয়েকক মাতি আছে। আজি কেইদিনমানৰপৰা ৰাতি টোপনি নহা বুঢ়ীমাকক নাতিনীয়েকে কালি কিনো দৰৱ দিলে জানো, কালি ৰাতি ধুনীয়াকৈ শুব পাৰিলে।

আইতাকৰ চিঞঁৰ শুনি বাহিৰত খেলি থকা নাতিনীয়েক দোপদোপকৈ দৌৰি আইতাকৰ ওচৰ পালেহি।

আইজনী: কোৱা, আইতা কি হ'ল।

আইতা: হেৰি নহয় আইজেনি, কালি যে ৰাতি তই হোমিঅ' দৰৱটো খাবলৈ দিছিলি আছে নেকি আৰু? সেইপালি খাই মই কালি ভালকৈ শুব পাৰিলো অ'। আজিও এপালি খুড়াৰৰ পৰা আনি থ'বিচোন।

আইতাকৰ কথা শুনি আইজনী তভক মানিলে। মানে তাই দিয়া দৰৱে কামত দিছে। এনেকৈ দেখোন আইতাকক দৰৱ দি থাকিলে পঞ্চম শ্ৰেণীত পঢ়ি থাকোতেই আইতাকৰ কাৰণে ডাক্তৰণী হৈ যাব। এহ, নহয় আইতাকে সেইয়া হোমিঅ ডাক্তৰ খুড়াকে দিয়া দৰৱ বুলিহে খাই আছে ন'হলেচোন তাই বনাই দিয়া বুলি গম পালে দেউতাকক লগাই ভালকৈ এসিকনি দিয়াব। হ'লেওটো আইতাই এইখিনি খাইয়ে ভাল পাইছে গতিকে আজিৰ ৰাতিৰ কাৰণেও এপালি বনাই থৈ দিয়া যাঁওক বুলি আইজনী পাকঘৰ পালেগৈ।

মাকে খুন্দি আনি দলাখনতে মেলি থোৱা কেচা পিঠাগুৰি অলপ হাতৰ মুঠিতে লৈ চেনি বটলটো খুলিলে। চেনিৰ বটলৰপৰা চেনি দুচামুচ বাটি এটাতে লৈ পটাখনৰ ওচৰলৈ গ'ল। পটাখনত চেনিখিনি গুৰি কৰি পিঠাগুৰি খিনিৰ লগত মিলাই লৈ আইজনী পঢ়া টেবুলখনত বহি দৰৱ বনোৱাত লাগিল।

বগা কাগজ এখিলা ধুনীয়াকৈ এটা জোখত আয়তাকাৰে কাটি লৈ চেনি আৰু পিঠাগুৰিৰ মিছলখিনি কাগজখনত থৈ ল'লে। তাৰপিছত কাগজখন চাৰিওফালে ভাজ কৰি পিঠাগুৰিখিনি এনেকুৱাকৈ বান্ধি ল'লে ঠিক তাইৰ হোমিঅ'পেথিকৰ খুড়াকে বন্ধাৰ দৰে। আকৌ এবাৰ তাই পুৰীয়াটো চাই ল'লে। হয়, একদম একেই হৈছে তাইৰ খুড়াকে এনেকৈয়ে বন্ধা দেখিছে। খুড়াকে পিঠাগুৰি নিচিনা কিবা এটাইয়েটো বান্ধি দিয়ে, আৰু সেইটো খাইয়েটো তাইৰ জ্বৰ-কা‍ঁহ ভাল পায়।

তাই আকৌ এবাৰ ভালকৈ পুৰীয়াপালি নিৰীক্ষণ কৰি আইতাকৰ হাতত দি ক'লে 'আজি ৰাতিও কালিৰ নিচিনাকৈ ভাত খোৱাৰ একঘণ্টাৰ পিছত এই পালি খাই শুই থাকিবা।'

আজিকালি বুঢীমাকে কিবা দৰকাৰ হ'লে নাতিনীয়েককহে কয়। আইজনীয়েহে বোলে দুখবোৰ বুজি পায়।পুতেক বোৱাৰীয়েকক কঁওতে ডাক্তৰৰ মতাই আনোতে ডাক্তৰে ক'লে এইটো বয়সত বোলে এনেকুৱা সৰু-সুৰা দুই এটা হৈয়ে থাকিব চিন্তা কৰিব লগা নাই।ডাক্তৰৰ কথা শুনি বুঢীমাকৰ বিৰাট খং। বয়স হোৱাৰ কাৰণে বোলে তেঁওক কোনোৱে গুৰুত্ব নিদিয়া হৈছে, অকল বোলে আইজেনিয়েহে বুজি পায়।কিবা দৰকাৰ হ'লে আইজনীক কয়, আইজনীয়ে খুৰাকৰ পৰা আনি দিয়ে। খুৰাকৰপৰা আনি দিয়ে মানে বুজিছেই নহয়। যিমান দূৰলৈকে পাৰে তাইয়ে কামটো চলায় দিয়ে।

এদিন পুৱা মাকে দাঁত ঘঁহিবলৈ কলগেটটো বিচাৰি নাপায় আইজনীক সুধিলে, তাইও ঘপককৈ মাকক নাজানো বুলি কৈ দিলে। পিছতহে মনত পৰিল সেইটো আগদিনা ৰাতি তাই আইতাকৰ বিছনাতে এৰিলে।

আইতাকৰ বোলে পিঠিখন কিবা বিষোৱা যেন লাগি আছিল, সেয়ে আইজেনিক বিষত লগোৱা মলম অকণমান লগাই দিবলৈ ক'লে। তাই আইতাকৰ কথা মতে বিষৰ মলম মানে 'ভলিনী'টো বিচৰাত লাগিল কিন্তু নাপালে। ইফালে আইতাকক বিষত লগোৱা কিবা এটা লাগেই ন'হলে বোলে টোপনিয়ে নাহিব। আইজনীয়েও কি কৰিম বুলি ভাবি থাকোতেই বুদ্ধিটো খেলালে। কলগেটৰ গোন্ধ আৰু ভলিনীৰ গোন্ধটো অলপ মিলে দেখোন!আইজনীয়ে অলপো দেৰি নকৰি কলগেটটোকে লৈ আনি আইতাকক ওপৰলৈ মুখ কৰি শুবলৈ দি ধুনীয়াকৈ মালিছ কৰি দিলে। মালিছ কৰি কলগেটটো বিছনাতে এৰি তাই শুবলৈ গ'ল। পিছদিনা মাকৰ মুখত কলগেটৰ কথা শুনিহে তাইৰ মনত পৰিল। তাই কলগেটটো আনিবলৈ যাঁওতে দেখিলে আগদিনা ৰাতি বিষত চি়ঞঁৰি থকা আইতাকে নিজৰ লেপখন ৰ'দত দিবলৈ গৈছে মানে তাইৰ দৰৱে কামত দিলে।

এইয়াই আছিল আইতা আৰু নাতিনীৰ কাহিনী।